Autor: Tomáš Adamko
Nazov: Koronavírus ohrozuje preteky Formuly 1
Datum: 02-06-2020
----
V mnohých krajinách, ktoré boli oficiálne zaradené do kalendára Formuly 1 pre rok 2020, je ešte stále nepredstaviteľné 
zorganizovanie veľkej ceny čo i len pred prázdnymi tribúnami. Preto pôvodne plánovaný počet 22 podujatí je absolútne vylúčený, 
no stále je otázne, či sa dokážeme dostať aspoň cez číslo 10. Ponuka voľných okruhov však nie je až taká malá, ako by sa mohlo zdať.
----
O Hockenheime sa už dlhšie rozpráva ako o alternatíve ku pretekom v Silverstone, keďže britská vláda neudelila karanténnu výnimku pre tímy F1. 
A hoci sa v utorok ráno objavili správy o tom, že Boris Johnson dal ministrom pokyn, aby umožnili uskutočnenie britskej grand prix, Hockenheim je stále v hre. 
Na Formulu 1 je po minuloročných pretekoch určite pripravený a do kalendára by sa mohol zaradiť ak nie ako náhrada pretekov vo Veľkej Británii, tak po nich ako samostatné podujatie.
----


